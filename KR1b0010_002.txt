# -*- mode: mandoku-view; -*-
#+TITLE: 尚書講義
#+DATE: 2015-08-24 22:01:44.892206
#+PROPERTY: ID KR1b0010
#+PROPERTY: BASEEDITION WYG    
#+PROPERTY: JUAN 卷二
<pb:KR1b0010_WYG_002-1a>¶
欽定四庫全書¶
　尚書講義卷二　　　　　　宋　史浩　撰¶
虞舜側㣲堯聞之聰明將使嗣位歴試諸難作舜典¶
　孟子曰舜為法於天下可傳於後世此天意也夫自¶
　開闢以來天地廣大純厚之氣停蓄於上下歴鴻荒¶
　至三皇四帝而有舜舜得其氣之大全蓋欲使之為¶
　天下後世作法不得不生於側㣲側㣲者隠陋也夫¶
　既起於隠陋則萬古耕稼陶漁者皆得以取法夫既¶
<pb:KR1b0010_WYG_002-1b>¶
　父頏母嚚象傲則萬古處父子兄弟之間者皆得以¶
　取法夫既百官事之二女女焉則萬古為朋友長幼¶
　夫婦者皆得以取法夫既齊七政頒五瑞巡狩以覲¶
　諸侯協時月正日同律度量衡舉賢去不肖則萬古¶
　為君者皆得以取法向使舜不生於側㣲則人倫五¶
　者政化百為可以為法爾耕稼陶漁何所法乎是故¶
　孰不為耕使人遜畔者舜也孰不為漁使人遜居者¶
　舜也然則天固生舜於側㣲之中其意蓋為天下後¶
<pb:KR1b0010_WYG_002-2a>¶
　世作大模楷欲使天下後世自天子至於庶人皆當¶
　法舜也嗚呼非孟子不能形容大舜非深明大舜者¶
　不能知天意之所在也前言側陋者其地也此言側¶
　㣲者其人也堯曰予聞之安有以天下與人聞之不¶
　熟而輕授乎君人之德唯在聰明聰明者與天地同¶
　體故曰惟天聰明惟聖時憲是故堯舜以聰明在上¶
　而仲虺稱湯亦曰惟天生聰明時乂穆王稱文武亦¶
　曰聰明齊聖序書者以聰明包括舜之大德當矣夫¶
<pb:KR1b0010_WYG_002-2b>¶
　以側㣲一介之野人而使之當五典百揆四門大麓¶
　上而欽天事神中而黜陟幽明下而至於夷蠻鳥獸¶
　魚鼈皆獲其所豈不為甚難哉惟其難而能為之使¶
　天下之人皆知之皆見之皆以莫能及而心服焉此¶
　舜之所以終能享無為之治也¶
舜典¶
曰若稽古帝舜曰重華協于帝濬哲文明温恭允塞𤣥¶
德升聞乃命以位愼徽五典五典克從納于百揆百揆¶
<pb:KR1b0010_WYG_002-3a>¶
時敘賓于四門四門穆穆納于大麓烈風雷雨弗迷帝¶
曰格汝舜詢事考言乃言底可績三載汝陟帝位舜讓¶
于德弗嗣¶
　粤若稽古帝舜此不謂之虞舜而曰帝舜者舜已為¶
　帝也服堯之服誦堯之言行堯之行謂之重華宜矣¶
　然非其心協于堯則非所謂重也重者言其施為皆¶
　由堯之本意也濬深也哲深于内而文明溫恭篤實¶
　見于外者皆合堯之欽明文思也幽㣲之德既上聞¶
<pb:KR1b0010_WYG_002-3b>¶
　于帝聰則堯之信舜者久矣夫天下之至難者莫若¶
　敘彝倫明百度懐萬邦格皇天堯使舜敬徽五典五典¶
　克從者彝倫敘也納于百揆百揆時敘者百度明也¶
　賔四門以禮外客四門穆穆然和敬者萬邦懐也納¶
　于大麓行深山大澤中雖烈風雷雨而不變皇天格¶
　也此皆舜受命之符而天下于此亦必皆知舜之可¶
　以為吾君也然則堯之所以稔舜之德者至矣盡矣¶
　格來也呼之辭也詢事考言者雖以堯之聖其觀人¶
<pb:KR1b0010_WYG_002-4a>¶
　也亦必先詢其行事而後考其言歴試諸難詢其行¶
　事也至是足以驗其言矣乃言底可績者知其言之¶
　必可行非若共工之靜言庸違也告之以三載汝當¶
　陟帝位舜猶自以為德不足以嗣堯而辭焉則受堯¶
　之位其敢慢命而違其言乎故韓愈曰堯以是𫝊之¶
　舜豈非授受一道而不可以差殊觀乎嗚呼此其所¶
　以為堯舜也¶
正月上日受終于文祖¶
<pb:KR1b0010_WYG_002-4b>¶
　正月一月也上日非朔日乃吉日也文祖其始祖廟¶
　也有事于祖廟則餘廟可知矣古者人君受命告于¶
　文祖受終亦然受終者明堯猶在御而倦勤退位終¶
　天子之事爾至是舜始攝也古之聖人求與天地相¶
　似者惟堯與舜此孔子定書獨首二典也堯之有天¶
　下黄屋非心心乎道也堯舜以治天下為有道者之¶
　細事故視此身如寄逆旅無一分留戀舉而與賢初¶
　無吝色原其本心無偏無黨合乎道耳是以孔子取¶
<pb:KR1b0010_WYG_002-5a>¶
　為萬古帝王之軌範後世雖有巧辯不得少訾焉也¶
在璿璣玉衡以齊七政¶
　此舜作體天之法也堯有厯象舜則璣衡厯象以數¶
　推也璣衡以形求也其實均于體天以布政也璿為¶
　隂類故璣在上玉為陽類故衡在下天氣下降地氣¶
　上騰之象也日月五星于是不得遁矣然而人君一¶
　事之乖宜一物之失所則日月為之薄蝕五星為之¶
　謫見謂之七政舜亦視之而立政也後世帝王其有¶
<pb:KR1b0010_WYG_002-5b>¶
　即政之初不知應天以立政者是不法舜也而能治¶
　天下乎¶
肆類于上帝禋于六宗望于山川徧于羣神¶
　此舜作事天之法也肆遂也類祭也上帝天也天夫¶
　道也地妻道也舉天則地必從矣昊天有成命之詩¶
　曰郊祀天地者以此也禋亦祭也六宗者祭法所謂¶
　時也寒暑也日也月也星也水旱也四坎壇之祭四¶
　方山林川谷之見怪物者皆得為之神以其幽逺望¶
<pb:KR1b0010_WYG_002-6a>¶
　而祭之故曰望于山川徧于羣神也後世帝王其有¶
　為社稷主即位之初而不能告天地神明者是不法¶
　舜也而能治天下乎¶
輯五瑞旣月乃日覲四岳羣牧班瑞于羣后¶
　此舜作合符節之法也輯合也公侯伯子男五等諸¶
　侯皆有所執之玉即政之始而合斂之既盡也既月¶
　乃日覲受命之後班于羣后以明天子之賜而諸侯¶
　執之安有不知所自者乎後世帝王即政之始不能¶
<pb:KR1b0010_WYG_002-6b>¶
　班瑞而使諸侯不知其命維新者是不法舜也而可¶
　以治乎¶
歲二月東廵守至于岱宗柴望秩于山川肆覲東后協¶
時月正日同律度量衡脩五禮五玉三帛二生一死贄¶
如五器卒乃復¶
　此舜作率諸侯之法也天子適諸侯曰廵狩廵狩者¶
　廵所守也無非事者蓋廵狩者天子有事於四方所¶
　以省方觀民設教也舜不待稍久而遽出者知國家¶
<pb:KR1b0010_WYG_002-7a>¶
　之綱紀有在於是豈不謂之急先務乎舜都平陽而¶
　二月逺至東岳者春行東方不敢紊也岱宗泰山也¶
　燔柴而祭天告至也望而秩于山川遂覲東方之諸¶
　侯協時月正日所以一正朔也同律十二律也度丈¶
　尺也量斗斛也衡權衡也所以齊不齊也修五禮吉¶
　凶軍賔嘉也五玉五瑞也三帛即纁𤣥黄也二生羔¶
　鴈也一死雉也諸侯各以其等而行贄見之禮也五¶
　器五瑞也執而歸之天子畢禮則復還之也舜以是¶
<pb:KR1b0010_WYG_002-7b>¶
　而率諸侯諸侯敢不䖍恭而奉命乎後世帝王於即¶
　政之始不知考禮正刑一德以自尊者是不法舜也¶
　而可以治乎¶
五月南廵守至于南岳如岱禮八月西廵守至于西岳¶
如初十有一月朔廵守至于北岳如西禮歸格于藝祖¶
用特¶
　此舜作行幸之法也五月必至南方八月必至西方¶
　十有一月必至北方各以其時也以其時者順天道¶
<pb:KR1b0010_WYG_002-8a>¶
　也如岱禮如初如西禮其實無異也及其告歸用特¶
　者牲用一牛格于藝祖藝祖太祖廟也一牛蕆事告¶
　至之禮如是其儉則道路之供億菲薄可知矣舜非¶
　不知千乗萬騎可以自奉三牲九鼎可以奉祖廟也¶
　蓋以謂五載一廵茍作法于豐天下蕭然煩費矣子¶
　孫寧無起封泰山而禪梁父之説者乎謹始之道舜¶
　其得之後世帝王疲民以事游觀之美是不法舜也¶
　而可以治乎¶
<pb:KR1b0010_WYG_002-8b>¶
五載一廵守羣后四朝敷奏以言明試以功車服以庸¶
　此舜作選諸侯之法也天子廵守諸侯各朝于方岳¶
　之下羣后四朝是也既使之敷奏而觀其言又使之¶
　明試而責其功然後錫之車服民功曰庸以車服而¶
　賞庸所以表凡我之行皆為民也諸侯以民功而受¶
　賞其誰不勸乎然天子之賜山川土田皆在所錫而¶
　而必曰車服者以車服為賜予之大也采菽先王能¶
　錫命之詩也而曰君子來朝何錫予之雖無予之路¶
<pb:KR1b0010_WYG_002-9a>¶
　車乗馬又何予之𤣥衮及黼車服之重也如此後¶
　之帝王茍不先明試之法而與以私恩假以名器是¶
　不法舜也而可以治乎¶
肇十有二州封十有二山濬川¶
　此舜作養民之法也蓋洪水既平之後民日繁庶分¶
　州所以均戸口也然既庶矣又何加焉曰富之封山¶
　濬川富其民也肇始也舜始分冀為幽幷分青為營¶
　也封十有二州之山則斧斤以時而材木不可勝用¶
<pb:KR1b0010_WYG_002-9b>¶
　濬十有二州之川則旱暵有儲而粒米不狼戾矣茍¶
　不治之于安平無事之日事至而為之備亦巳晚矣¶
　民何所仰乎後之帝王茍不留意于養民是不法舜¶
　也而可以治乎¶
象以典刑流宥五刑鞭作官刑扑作教刑金作贖刑眚¶
災肆赦怙終賊刑欽哉欽哉惟刑之恤哉¶
　此舜作恤刑之法也蓋民得所養又何加焉曰教之¶
　教之不從設刑以糾亦不屑之教誨也及其至也刑¶
<pb:KR1b0010_WYG_002-10a>¶
　不用而天下化矣典刑常刑也殺人者死傷人抵罪¶
　各象其所犯五刑墨劓剕宫大辟流者屏之逺方納¶
　之圜土冀其自新而不殘其支體也鞭扑亦所以緩¶
　肉刑而贖刑則終之以恕也又時有眚災肆赦之舉¶
　此刑之所以無刑也至于終以怙恃而不悛革始不¶
　容于世矣康誥曰人有小罪非眚乃惟終自作不典¶
　式爾不可不殺此其意也欽哉欽哉惟刑之恤哉哀¶
　矜惻怛之意備見于此後之帝王不養其民而虐之¶
<pb:KR1b0010_WYG_002-10b>¶
　不教其民而刑之是不法舜也而可以治乎¶
流共工于幽洲放驩兜于崇山竄三苗于三危殛鯀于¶
羽山四罪而天下咸服¶
　此舜作用刑之法也幽洲北裔崇山南裔三危西裔¶
　羽山東裔流之放之竄之皆遷也殛則死矣夫共工¶
　氏有靜言庸違象恭滔天之罪驩兜氏有醜類惡物¶
　是與比周之罪三苖氏有不分孤寡不恤窮匱之罪¶
　鯀則有方命圯族彝倫攸斁之罪在堯之時所謂四¶
<pb:KR1b0010_WYG_002-11a>¶
　凶族實衆所棄者棄之矣宜乎天下之咸服也夫賢¶
　者在位乃能成治然而不肖者不去賢者其肯進乎¶
　舜先去四凶得用賢之要術也後之帝王知不肖而¶
　不能退退而不能逺是不法舜也而可以治乎¶
二十有八載帝乃殂落百姓如䘮考妣三載四海遏密¶
八音¶
　堯夀百一十七歲以經考之十六歲即位七十載使¶
　舜居攝歴試三載自正月上日二十八載矣禮曰大¶
<pb:KR1b0010_WYG_002-11b>¶
　德者必得其夀昔華封人祝堯曰使聖人夀堯曰辭¶
　夫堯豈不知夀之可尚蓋以堯自揆其德必可得夀¶
　無所事祝也然而封人之心則不然有君如堯使千¶
　萬年在位人心猶未厭也彼百姓四海攀號慕念至¶
　三載之久其以父母事堯也宜矣¶
月正元日舜格于文祖詢于四岳闢四門明四目達四¶
聰(案此叚講義原闕蓋永樂大典割截以歸/各韻間有脱佚也今無可復考姑從闕文)¶
咨十有二牧曰食哉惟時柔逺能邇惇德允元而難任¶
<pb:KR1b0010_WYG_002-12a>¶
人蠻夷率服¶
　此舜作自治之法也夫蠻夷不可以禮義化不可以¶
　恩惠服使吾自治國勢日彊自然畏而懐之此攘夷¶
　狄之法也夫外攘夷狄在于内修政事必求共理之¶
　賢十二牧其人也欲修政事莫先于食哉惟時莫大¶
　于柔逺能邇莫急于惇德允元而難任人何以言之¶
　吾不能務農重榖而奪其時安得家給人足乎吾不¶
　能撫寧近者使之胥悦安得逺者聞風而慕義乎吾¶
<pb:KR1b0010_WYG_002-12b>¶
　不能崇尚有德信用其善則任人進矣任人小人也¶
　君子小人趨操不同使有德者進必能為國逺謀無¶
　貪功喜殺之心敵人亦必知我國有人而不敢犯至¶
　于任人則狃于時論不知上䇿在于自治逞一人之¶
　私意掠忠義之美名動干戈興徭役誓不與賊俱生¶
　不知彼已者徃徃從而和之以為當然及其敗事憂¶
　在國家吾奉身而退官職猶昔也名譽猶昔也何憚¶
　而不為是説哉其弊在于時尚髙論眩于名實而信¶
<pb:KR1b0010_WYG_002-13a>¶
　用之過也茍難任人則任人不得參于其間蠻夷自¶
　然率服何者吾有自治之法足以使之服也率服足¶
　矣何必窮兵而逺討耶後之帝王不先自治而以征¶
　伐為務是不法舜也而可以治乎¶
舜曰咨四岳¶
　此舜作建官之法也夫建官而首詢四岳明無私意¶
　矧舜之進用實由四岳舜無求舉之意已足以知四¶
　岳之公也今也建官可不咨其論乎是故論相必先¶
<pb:KR1b0010_WYG_002-13b>¶
　伯禹一相得人則九官無不當其職者豈不為得其¶
　要乎故曰堯舜之仁不徧愛人急親賢也然不曰帝¶
　而曰舜者欲使後世知九官之賢雖在堯朝舜能用¶
　之以盡其材所以申堯未竟之志也後之帝王不辨¶
　能否而以私意建官是不法舜也而可以治乎¶
有能奮庸熈帝之載使宅百揆亮采惠疇僉曰伯禹作¶
司空帝曰俞咨禹汝平水土惟時懋哉禹拜稽首讓于¶
稷契曁臯陶帝曰俞汝往哉¶
<pb:KR1b0010_WYG_002-14a>¶
　言有能相我起大功業光帝堯之行事者乎當使之¶
　居道揆之地以表百官也亮信也采任也信任以惠¶
　疇人敷錫天下也非伯禹孰能當之僉曰伯禹作司¶
　空帝曰俞者允也信也且贊其已成之功而用之也¶
　禹之遜稷契臯陶非虚遜也必其人皆相才然後可¶
　以言于帝也及禹有天下相不用他人信乎當時所¶
　遜實一時之傑也禹之所任于此可見夫一相得人¶
　風虎雲龍其相應和如此舜享無為之治豈他求哉¶
<pb:KR1b0010_WYG_002-14b>¶
帝曰棄黎民阻飢汝后稷播時百榖¶
　棄在堯朝已為稷官民阨于饑能播百榖百榖之茂¶
　以時而已今而申之也蓋生民之本有在于是食為¶
　八政之先舜命相之後即申命稷知所本矣而稷亦¶
　自知非吾播種天下之饑亦將未艾乃不辭而承命¶
　夫稷自孩童已能陳五種為戯事是天生斯人以養¶
　天下之人則舜豈得不命之而為天下後世法哉¶
帝曰契百姓不親五品不遜汝作司徒敬敷五敎在寛¶
<pb:KR1b0010_WYG_002-15a>¶
　稷既播種民富矣又何加焉曰教之司徒司民也民¶
　之飽食逸居茍無教焉禽獸何異此教之不可後也¶
　夫百姓所以不親以人倫五者不遜遜順也契當敬¶
　敷此五者以為教也在寛者不可急也必勞之來之¶
　匡之直之輔之翼之使自得之也蓋孩提之童無不¶
　知愛親及其長也無不知敬兄兄弟夫婦長幼朋友¶
　君臣之道本其固有迷而不覺耳惟使其自得然後¶
　知非外鑠而行之不疑然則在寛善教也善教得民¶
<pb:KR1b0010_WYG_002-15b>¶
　心自得之謂也¶
帝曰臯陶蠻夷猾夏寇賊姦宄汝作士五刑有服五服¶
三就五流有宅五宅三居惟明克允¶
　教之不從則有刑焉扑作教刑也臯陶明于五刑墨¶
　劓剕宫辟也不得不并蠻夷寇賊而言也其實所以¶
　弼五教也刑以威四夷詰姦慝誅暴亂則蠻夷之殺¶
　伐宼賊之誅鋤皆𨽻之士師實未嘗用干戈以窮討¶
　也在舜之世有司空司徒而不立司馬之官者兵刑¶
<pb:KR1b0010_WYG_002-16a>¶
　為後也上刑適輕下服下刑適重上服刑之而服輕¶
　重無私也流所以宥五刑曰流矣必有所止所止則¶
　為宅也五服三就則輕也重也輕重之間也五宅三¶
　居則近也逺也逺近之間也舜之用刑如是之審期¶
　于無刑之意見矣兹其所以貴于明允也臯陶之賢¶
　宜不待告舜之愼刑其至矣乎¶
帝曰疇若予工僉曰垂哉帝曰俞咨垂汝共工垂拜稽¶
首讓于殳斨暨伯與帝曰俞徃哉汝諧¶
<pb:KR1b0010_WYG_002-16b>¶
　工宜後也而舜命垂者以垂能順百工之事也夫工¶
　雖賤事而治天下者于此考其成是故紀治之成者¶
　必曰吏稱其職民安其業而贊之曰技巧工匠咸精¶
　其能夫咸精其能是于細事不敢欺也而不謂之治¶
　成乎垂之遜殳斨伯與風化使然也伯禹既遜其下¶
　皆遜以此知一相得人不憂天下之不治也徃哉汝¶
　諧無出垂之右者垂安得而辭乎¶
帝曰疇若予上下草木鳥獸僉曰益哉帝曰俞咨益汝¶
<pb:KR1b0010_WYG_002-17a>¶
作朕虞益拜稽首讓于朱虎熊羆帝曰俞徃哉汝諧¶
　虞之掌上山下澤則鳥獸草木咸得其性其曰若者¶
　順也然孟子曰舜使益掌火益烈山澤而焚之禽獸¶
　逃匿何哉夫不驅禽獸之猛安得養蕃而滋茂然非¶
　益能順鳥獸草木之性不能當其職也遐想當時物¶
　物皆被德化至于咸若則朱虎熊羆無如益也故曰¶
　徃哉汝諧¶
帝曰咨四岳有能典朕三禮僉曰伯夷帝曰俞咨伯汝¶
<pb:KR1b0010_WYG_002-17b>¶
作秩宗夙夜惟寅直哉惟清伯拜稽首讓于夔龍帝曰¶
俞徃欽哉¶
　舜命伯禹首咨四岳今欲典禮乃復咨之所重者禮¶
　也舜之命官罔不序上而論相下而敷教恤刑蠻夷¶
　百工草木鳥獸皆被其德然後功成作樂治定制禮¶
　宜矣三禮天地人也禮以祭為主故官名以秩宗然¶
　禮與刑常相為用禮不下庶人刑不上大夫禮之所¶
　去刑之所取也古者禮官兼折刑故書曰伯夷降典¶
<pb:KR1b0010_WYG_002-18a>¶
　折民惟刑夙夜惟寅嚴恭寅畏以行禮也直哉惟清¶
　訟直刑清以折刑也伯夷之職盡矣欽哉者二事皆¶
　重不可不敬也¶
帝曰䕫命汝典樂敎胄子直而溫寛而栗剛而無虐簡¶
而無傲詩言志歌永言聲依永律和聲八音克諧無相¶
奪倫神人以和䕫曰於予擊石拊石百獸率舞¶
　禮所以防偽而教之中樂所以防情而教之和伯夷¶
　典禮防其偽也后䕫典樂防其情也蓋喜怒哀樂之¶
<pb:KR1b0010_WYG_002-18b>¶
　未𤼵謂之中𤼵而皆中節謂之和和者行其中也直¶
　則厲矣温以和之寛則慢矣栗以和之剛者幾于虐¶
　矣今也以和而無虐簡則幾于傲矣今也以和而無¶
　傲皆所以抑其過而勉其不及中之謂也豈非和所¶
　以行中之謂乎曰教胄子者國之元子與公卿大夫¶
　之子也使胄子教養于禮樂中和之域太平之極摯¶
　也夫樂行而易直子諒之心油然生焉樂之本也若¶
　夫見于形器聲音則樂之餘也然不于樂之餘而騐¶
<pb:KR1b0010_WYG_002-19a>¶
　之何以知其本也是故詩者志之所之也嗟嘆之不¶
　足故有永歌焉聲依永者貴人聲也律和聲者樂勝¶
　而不流也由是而八風從律八音克諧矣天神降地¶
　祇格人鬼享三禮行之得樂而和故曰神人以和舜¶
　治之盛于此至矣盡矣不可以有加矣擊石拊石百¶
　獸率舞蓋有不期然而然者嗚呼盛哉¶
帝曰龍朕堲䜛説殄行震驚朕師命汝作納言夙夜出¶
納朕命惟允¶
<pb:KR1b0010_WYG_002-19b>¶
　受命于天惟舜獨正正矣百邪無自而入此即䜛説¶
　殄行也夫治定功成宜乎端拱無為怠于為治矣而¶
　舜方且立納言之官以司出納安有壅蔽之患哉夫¶
　舜固不患此實有意于為天下後世法耳堲疾也䜛¶
　説殄行惡之大者宜乎其疾之也變白為黑譖毁矯¶
　誣䜛説也詭激崖異巧佞絶倫殄行也惟兹二者¶
　人所取信能動摇衆心故曰震驚朕師也龍作納言¶
　採下之言而進乎上宣上之言而達于下蓋所謂朝¶
<pb:KR1b0010_WYG_002-20a>¶
　夕納誨以輔台德也故曰夙夜出納如此則䜛説殄¶
　行烏得攘臂于其間乎故曰朕命惟允允信也非龍¶
　無以當此¶
帝曰咨汝二十有二人欽哉惟時亮天功三載考績三¶
考黜陟幽明庶績咸熈分北三苖¶
　四岳十二牧九官二十二人也夫舜典一篇所以重¶
　堯之華而天欲使舜為天下後世之法故其小大之¶
　事先後之序無一不可為軌範者觀其所行天下後¶
<pb:KR1b0010_WYG_002-20b>¶
　世有一事不合者皆過也帝堯之治如元氣之運太¶
　虚其渾淪磅礴不可推測但見四時行焉百物生焉¶
　舜則無不備矣如四時迭運而成歲必春而蠢必夏¶
　而假必秋而收必冬而藏一有不合如春行夏令秋¶
　行冬令不可差忒豈非天意欲使之為天下後世法¶
　乎然而堯舜之心則一于道耳行之而為法也後世¶
　帝王茍有得道于巳載之行事一付之公而無一毫¶
　私意是亦堯舜也故曰行堯之行是堯而已矣又曰¶
<pb:KR1b0010_WYG_002-21a>¶
　舜何人也有為者亦若是可不勉諸直哉惟時時不¶
　可失也亮天功舉天以明功無私之謂績亦功也必¶
　待三載者美以久而成也三考九載也夫三載稽其¶
　功罪而賞罰之揆之以事也至于九載則非特知其¶
　事且知其心也幽者有懐于中而外不得而見者至¶
　是君子小人判矣黜也陟也退小人而用君子也不¶
　止于賞罰而已非以道觀烏能若是夫既以道觀則¶
　如明鑑如止水君子小人不得遁矣且以伯鯀言之¶
<pb:KR1b0010_WYG_002-21b>¶
　九載續用弗成治水無功也非以道觀則安知其彛¶
　倫攸斁故九載而殛之非止于罰也夫天下之治常¶
　敗于小人而成于君子茍小人去矣庶績咸熈勢所¶
　當然也熈明也雖堯舜之聖亦不過辨君子小人而¶
　已舜治若此而三苗猶不即工分背者離散其黨也¶
　嘗觀易之為書言君子小人多矣或分其内外或辨¶
　其消長獨于大君有命開國承家直曰小人勿用蓋¶
　以小人一用則邦有必亂之道也語至于此則舜之¶
<pb:KR1b0010_WYG_002-22a>¶
　黜陟幽明又所以為天下後世之法也後世帝王無¶
　意為聖君則已如有意于為聖君當以舜為模楷然¶
　則舜為法于天下可傳于後世孟子豈誣我哉¶
舜生三十徵庸三十在位五十載陟方乃死¶
　舜壽一百一十二歲三十載堯舉舜而敷治敷治者¶
　敷堯之治于天下後世也攝位二十八載攝位者攝¶
　堯之位而行堯之道也避堯之子服堯之喪三載而¶
　踐位五十載至于鳴條而陟方説者謂廵守至蒼梧¶
<pb:KR1b0010_WYG_002-22b>¶
　山地近莒之紀城陳留有鳴條亭諸説未之詳也¶
帝釐下土方設居方别生分類作汨作九共九篇稾飫¶
　詩書皆有序序所以為作者之意是故雖更秦滅學¶
　而亡其辭讀其序者皆得其義獨此汨作九共稾飫¶
　十一篇辭義皆亡不可得而訓釋竊意繼舜典之後¶
　必有虞之所建置也而漢儒乃以九共為一篇既曰¶
　九篇不知何所據而以為一篇雖不敢以臆説苐若¶
　以為九則百篇具以為一則又亡其八矣¶
